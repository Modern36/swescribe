Våren är kommen och med våren kommer ofelbart kulflugan i sällskap med en hel del andra flugor.

Hela Sveriges yngsta ungdom samlas omkring den lilla kulan och vart man än vänder sig utkämpas en kulstrid på liv och död.

Spelet kan vi äldre och förståndiga inte lära oss, det är alltför komplicerat men det finns i alla fall någonting som heter pyramid och om man ropar 10 pyramid, ja då blir det fart på kulorna.

Vi har med kamera och mikrofon avlagt ett besök på en av stridsplatserna, och härmed har vi äran att överlämna våra stridande hälsningar i full aktion och med fullt autentiskt ljud.

Som väl är är det bara kulor i den här unga damens väska, men hur ska det gå när hon blir äldre och kanske har slantar.

Ja måtte hon då aldrig få resa till Monte Carlo.

Dant i gropen betyder silverkula i gropen och när man hör det ropet, ja då blir man alldeles spelgalen.

Rena rama propagandan.

Håll käften.

Småpojkar lugna er, lugna er ett slag, vi vågar faktiskt inte vara kvar här med mikrofonen, tänk om morsan och farsan skulle få höra er på bio.

Påsken står för dörren och vi har tagit kameran med oss för att se hur de har det på en modern hönsfarm så här års.

Kacklet är i full gång så det märks att det är bråda tider.

Efter att ha inhämtat familjen Lägghorns tillåtelse ska vi be att få visa några bilder av dess utveckling från ägg till kyckling och vidare till fullfjädrade tuppar och hönor och vidare tills det blir nya ägg av nya kullen.

Den här högen består av idel avelsägg, det är rara saker som betingar ett pris av inte mindre än 50 a 60 öre per styck.

Och här har vi hönsvärldens BB skulle man kunna säga, det är nämligen de stora kläckningsmaskinerna och de drivs elektriskt.

Här går kycklingtillverkningen i ett; varje måndag plockas det in 1200 ägg i ramarna och samtidigt plockas det ut 800-900 färdiga kycklingar.

Ramarna med äggen måste vändas morgon och kväll för att kläckningen ska försiggå normalt.

Femte och artonde dygnet tas ramarna ut och äggen genomlyses och samtidigt utgallras de ägg som inte går till.

Kläckningsmaskinerna står under ständig kontroll, det säger sig själv.

Och efter 19 dygn börjar det röra sig så smått bland äggen och en och annan liten kyckling börjar kravla sig ur skalet.

Efter 23 dygn är kläckningen fullt färdig och här skådar för första gången massor av förvånade små kycklingögon ut i det lilla rum som omger kläckningsmaskinerna och som för dem ännu så länge är allt vad som syns av den stora vida världen.

Kycklingarna har nått en ålder av fem dagar, de har fått flytta in i småkycklingshuset och utfordras med någonting som kallas startfoder.

Det ser ut som om det skulle smaka bra det är inte ett uttal om den saken inte.

Nu är de hela elva dagar gamla, ja jag säger då det, tiden går.

I varje bur finns en så kallad fostermor.

Den består helt enkelt av koltrådslampor monterade under ett skydd av tyg.

De unga medlemmarna av familjen Leghorn tycks av allt att döma trivas bra med henne eftersom de då och då söker skydd och värme hos henne.

Rent och fint har de det från födseln, de promenerar omkring på ståltrådsnät som är spänt några centimeter över själva golvet för att de inte ska trampa i sin egen spillning.

Så småningom allt eftersom tiden går flyttas kycklingarna över till stora kycklinghuset.

De här kycklingarna är fem veckor gamla, nu har man börjat skilja på tupp och hönkycklingar och från och med nu får respektive tuppar och hönor olika foder.

Tupparna får stå i så kallade gödbatterier och utfodras med gödfoder för att bli matnyttiga och de små hönorna får så kallad tillväxtfoder tills de blir fyra och en halv av fem månader gamla.

De här tuppkycklingarna har nått en ödestiger ålder, de är nämligen åtta, nio veckor gamla och det betyder att deras nästa adress blir matsalsbordet.

Hönorna har det lugnare, de får värpfoder och börja värpa vid fem och sex månaders ålder och med det får de bästa värphönorna i regel hålla på i cirka två och ett halvt år.

Sedan får de gå igenom en gödkur på tre månader varefter de är färdiga för matbordet de också.

En del av dem får gå igenom gödkuren redan vid ett och ett och ett halvt års ålder och kan sean säljas som förstklassiga stekhöns.

Nu står alltså påsken för dörren.

Tupparna lever i lyckligt månggifte med 20 hustrur vardera och här ses en av hövdingarna i färd med att erinra sina fruar om äggens betydelse för påskfirandet och att samhället väntar att varje höna gör sin plikt.

Fruarna hörsammar uppmaningen men anser det bäst att stärka sig med en matbit före det jättevärpande som nu ska börja och en liten läskedryck kan inte skada den heller.

Och så söker var och en upp sitt rede medan vi indiskret nog tittar på.

Man kan ju inte neka till att de verkar lite indignerade över vårt beteende.

Ja, förlåt snälla fru Leghorn men vi är från filmen så de kan inte hjälpas, vi stannar för att se hur sakerna utvecklar sig.

Vi behöver inte vänta länge för nu börjas det.

Herr Leghorn inspekterar rederna och ser efter att allt går sin gilla gång.

Och när de bara kommer igång så är det ingen hejd på värpandet.

Den ena efter den andra av damerna - öh nej förlåt - hönorna, annonserar klart till hämtning.

Vi är inte sena att hörsamma kallelsen, och nu ser det sannerligen ut som om äggförrådet vore säkrat och då kan vi med lugnt samvete tillönska varann en glad påsk.
