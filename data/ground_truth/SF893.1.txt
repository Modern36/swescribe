Linjen Göteborg-Fredrikshavn har fått ett nytt fartyg och vi är ombord på den gamla ångaren Najaden på väg för att se stapelavlöpningen.

På kajen står konsul Trapp och tar emot gästerna och vi igenkänner bland andra landshövdingen Jakobsson och statsrådet Ekman samt statsminister Stauning.

Det vackra och snabba fartyget är på 723 bruttoton och kommer att göra resan Fredrikshavn-Göteborg på 3,5 timme.

Det populära danska kronprinsparet anländer till varvet, hälsar på statsministern och alla de inbjudna gästerna och beger sig därpå till tribunen varifrån den unga kronprinsessan ska ge sitt namn åt det ståtliga fartyget och önska det lycka på dess färd.

Allas blickar dras till den vackra kronprinsessan.

Allt är klart.

Kronprinsessan trycker på en elektrisk knapp, champagnebuteljen krossas mot stäven och det moderna fartyget glider långsamt och säkert ned i sitt rätta element.

Må även båten kronprinsessan Ingrid bli ett lika starkt föreningsband mellan de bägge broderländerna som hennes populära namne.

Vi har varit upp och hälsat på hos kolaren Johansson på Skansen ett tag igen.

Sedan nu milan är rest har han börjat med risningen.

Det är en viktig procedur som kräver mycket omsorg och lika mycket granris.

Man börjar på toppen.

Sedan går man ner åt sidorna och ser noga till att riset täcker ordentligt så att det inte finns några bara fläckar.

Här är milan färdigrisad.

Nästa åtgärd i den omständliga proceduren att iordningställa en kolmila består i att stub packas över riset med början nedtill.

För att komma uppåt med stuben använder man sig av så kallade stubblock som man ställer runt milan så att det bildar en blockring.

Man behöver två sådana blockringar för att nå toppen.

Nedtill på milan gör man draghål.

Det kallas fotrymningar.

När det är ordnat för draget gör man upp en brasa på toppen för att skaffa glöd.

Mitt i milans topp ser vi tändtrummans öppning.

Nu börjar den egentliga tändningen.

Glöden från brasan skyfflas ner i trumman.

Packas och läggs till rätta med hjälp av en redig stör.

Sedan fyller man i med torr småved för att få riktig fyr.

Över tändtrummans öppning lägger man av klyvved något som kallas klavbro och över den lägger man granris.

Granriset täckes med stub för att draget inte ska bli för kraftigt.

Nu är kolningen igång och vi låter milan stå och pyra under oavbruten uppsikt dag och natt och så ska den stå i tre veckor.

Det här är någonting alldeles nytt i aeroplanbranschen.

Det är ett trafikplan med flygande moder.

När New Yorkborna ger sig iväg söderut till Floridas soldränkta kuster underhåller de stora modehusen passagerarna med mannekänguppvisning.

Och då blir det naturligtvis framförallt så naket som möjligt eftersom man är på väg söderut för att bada och sola sig.

Uppe bland molnen där man sitter bekvämt i sin fåtölj får man alltså stifta bekantskap med de här jordiska änglarna.

Man kan väl i alla fall kalla det här för ett himmelskt skådespel.

Och när vi beskådar det här flygande sällskapet kan vi utan vidare erkänna att alla sätt är bra utom de tråkiga och det här det är då allt annat än tråkigt. Ack om vi bara var med.
