Uppröjning i Barcelona vid dag eller en kinesisk stad efter ett bombanfall skulle man kanske kunna tro när man först ser dessa bilder.

Men så krigiskt är det inte.

Det är helt enkelt några bilder från Stockholm, närmare bestämt Söder, där rivnings- och gatuarbetena går raskt framåt för att bereda plats för den pampiga monumentalgata som ska gå från Medborgarhuset vid Södra Bantorget till Hornsgatan och så vidare under denna och i en sväng ut till slussmaskinen.

Söders ansikte förändras rast och inom några år står det inte att känna igen.

Vi har idag begett oss ut till Sveriges största badentusiast rektor Ottosson vid Lillsved för att titta på hans lilla röda idealbastu.

Byggnaden är uppförd i kolonistugestil och det fina med den är bland annat det att den lämnar både bastuvärme och varmvatten med endast en eldstad.

Enligt rektorn blir man endast ytligt ren av karbad varför det är önskvärt att bastubad uppförs runt om i landet.

Att det dessutom är underbart skönt med bastubad förringar inte dess värde.

Den stora Wicanderska villan, lusthusporten med tillhörande byggnader på Djurgården har av konsul och konsulinnan Hjalmar Wicander skänkts till Nordiska museet.

Skansen får tack vare den vackra donationen nu sin efterlängtade museibrygga som sammanbinder Skansen med Nordiska museet.

Eldhs Strindbergsmonument i papp har provstått utanför högskolan där sakkunniga gått och funderat på hur originalet skulle te sig på denna plats.

Vi har kommit till starten för femmilsloppet i svenska mästerskapstävlingarna i Filipstad, alldeles lagom för att se första man starta.

Vi och fabrikör Sixtus Jansson, skidveteranen, som här förevigar general Holmqvist och signaturen Mr Jones.

Kantstöterierna är redan i full gång.

Femman Allan Karlsson från Vittjärv ser beslutsam ut och kommer säkert att leverera en hård dust, fast han har fått ett ogynnsamt lågt startnummer.

Och nummer 16 Herbert Nensén har ett fjolårsmästerskap att försvara.

Lars Olsson och Arthur Häggblad är inte heller några duvungar på femmilen.

Terrängen är svår och banan oerhört tungkörd.

Allan Karlsson har från början tillskansat sig en säker ledning och den håller han klart också här vid sista kontrollen i Brattfors där det populära prinsparet Gustav Adolf och Sibylla med största intresse följer stridens gång.

Vid målet är man också väl underrättad om ställningen.

Det har blivit en stor publikfest dessa vinterspel och här är säkert en 5 000 värmlänningar församlade med sin hövding i spetsen.

Och så kommer då segraren Allan Karlsson i utmärkt form stakande mot mål.

Som ingen annan har han tränat för det här loppet och hans seger är lika populär som överlägsen.

Hade femmilsloppet lockat ut mycket folk var det dock ett intet mot den publikinvasion som söndagens backtävlingar åstadkom och som uppskattades till en 12-13 000 själar.

Vädret var dåligt, det var flera värmegrader och luften var disig och några rekordlängder uppnåddes inte.

Men det stämde inte ner humöret på vare sig tävlingarnas höge beskyddare eller den stora publiken som för dagen hyste en svag förhoppning om att Arvikabon Tore Edman skulle triumfera.

Hans första hopp som godkändes med tvekan var långt, men en svår konkurrent uppenbarade sig snart med Hedjerson, Djurgården, som ju är årets mästare i kombinerad tävling.

Striden mellan klubbarna skulle stå het.

Friska viljor i Örnsköldsvik hade flera män i elden och främst bland dem då Sven Selånger som redan i första omgången tar ledningen och behåller den tävlingen ut och även säkrar lagsegern åt sin klubb.

Det är Selångers sjunde svenska mästerskap i backe.

Som god tvåa placerade sig Harald Hedjerson, Djurgårdens IF, med två hopp på 44 meter.

Vi har följt med några ryska jägare upp i ishavet för att jaga valross.

En jakt som fordrar stor säkerhet och vana.
