Den film som ni nu får se, visar först människan hetsad och jäktad av det moderna arbetet och sedan försöken att skaffa henne sol, luft och lugn.

Samt bland dessa försök, livet på ett tyskt område för nakenkultur.

Denna kultur har länge funnits i Tyskland och Frankrike men på de sista åren spritt sig till Schweiz, Österrike, Holland, Belgien, Spanien, Portugal och England, i vilket land den på sista tiden vunnit en stor utbredning.

Se nu på dessa bilder med egna ögon och bedöm det som så många ansett vara en stor osedlighet.

Jag tror att alla skola finna att här icke finnes osedlighet.

Att, att män och kvinnor tillsammans går nakna är icke rörelsens ändamål utan tillsammans med gymnastik, bad, luft, sol, alkohol och tobaksförbud endast ett medel till uppnåendet av rörelsens mål som är största möjliga hälsa till kropp och själ med moralisk renhet.

Lägg märke till att livet på dessa bilder icke visar någon beräknande lystenhet med obskyra rörelser.

Icke kurtis eller flör, icke något pikant cigarettrökande eller heller skålande med vin och andra alkoholhaltiga drycker.

Se istället hur livet på dessa bilder visar en god kamratanda mellan män och kvinnor, hur gymnastik, bad och idrott i full gemensamhet bedrives med glad uppfriskande hurtighet, hur sällskapslivet är präglat av öppen, ärlig glädje utan spår till någon sexuell anstrykning.

Nakenkulturen syftar icke till ständig nakenhet, sådan är omöjlig.

Nakenkulturen vill endast lära människorna att så mycket som möjligt undvika klädernas skadliga verkan.

Kläderna verkar nämligen skadligt genom att de försvårar luftens och solens tillträde till huden.

Lufttillträdet till huden är nödvändig i och för hudandningen.

Hudandningen är visserligen betydelselös för ämnesomsättningen i kroppen men om den hindras så uppstår blodstockning i huden liksom det uppstår blodstockning i lungorna om lungandningen hindras.

Genom långvarig blodstockning blir huden sjuk och kan icke fullgöra sina funktioner vilka befordra kroppens hälsa.

Solen stimulerar dessa funktioner och ökar därför kroppens hälsa.

Härav inses luftens och solens betydelse om man vill hava en frisk kropp.

I själsligt hänseende äro kläderna skadliga genom att göra det andra könets kroppsformer till en hemlighet.

Hemlighetsmakeriet alstrar sedan en sexuell nyfikenhet vilken förgiftar det sexuella folklivet.

Kläderna äro ofta nödvändiga som skyddsmedel, särskilt mot köld, för starkt solljus och insekter.

Men under de tider då kläderna icke äro nödvändiga bör kroppen vara naken.

Det finns egentligen tre vägar för nakenkulturens praktiska utförande.

Nämligen för det första, gemensamt sällskapsliv under gymnastik, bad och så vidare på särskilda platser vid arbetsveckans slut.

Således en weekend-rekreation och den bästa av alla rekreationer.

För det andra nakenhet i hemmet under alla de tider då kläderna icke är nödvändiga, samt för det tredje införandet av så mycket nakenhet som möjligt inom idrottslivet.

Denna film visar endast det förstnämnda slaget av nakenkulturens utförande.

Den nystartade rörelsen i Sverige har hittills åstadkommit nakenkulturföreningar i Stockholm och Malmö samt försök till bildandet av sådana föreningar i flera av Sveriges städer.

Från stockholmsföreningens bad- och sportplats på Ingarön visas här även en del bilder.
