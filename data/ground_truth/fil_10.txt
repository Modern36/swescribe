Vårt dagliga bröd heter en utställning i Stockholm som givit oss en inblick i vad vi behöver för vårt lekamliga välbefinnande, den har omfattats med stort intresse.

Bland de utställda föremålen ska vi titta på det som väl mer än något givit utställningen dess namn nämligen brödet från olika delar av landet.

Vi börjar i den fetaste landsänden och beundrar ett bondbröd från Skåne, det tyder på välmåga.

Rågbullarna från Blekinge påminner om Stockholmsfrallor, de bakas numera av vete men eftersom de ända in på 1870-talet bakades av råg så kallas de än i dag för rågbullar.

Om man är östgöte gudskelov så kan man vid festliga tillfällen förlusta sig med det gyllene hornet som den här jättegiffeln kallas.

Och om man är Stockholmare så har man en hel del att välja på; en utsökt kollektion från fralla till små delikata baguetter.

Här har vi raka motsatsen; alftabröd från Hälsingland bakad av korn och ärtmjöl.

Det här är inte en panamahatt utan mjukt tunnbröd som bakas av potatis och håller sig mjukt i flera månader om vintrarna om det förvaras på kallt ställe.

Blodbrödet är ett annat norrländskt tunnbröd som bakas med tillsatts av blod, det hörs på namnet.

Och till slut har vi ett bröd som uteslutande finns i de finsktalande trakterna i Norrbottens län, det heter rieska och bör ätas inom två dagar sedan det är bakat.

Efter den tiden passar det nämligen bättre till klappträ eller annat tillhygge.

Den värmländske skulptören Christian Erikssons senaste verk heter "Lambergsfrua", det är Karlstads eget skogsrå och Christian Eriksson visar här för första gången sitt verk framför Värmlands museum i hemstaden.

Om Karlstads fäder vill är det meningen att den sköna frua ska pryda i Hybelejens park i Karlstad.

Vid Klarälven några kilometer norr om Karlstad bor Sveriges originellaste stins.

Lars Rydén heter han, han har en mycket omfattande botanisk trädgård med mer än 4000 olika svenska vilda växter.

Här ser du honom demonstrera sin trädgård för oss fast det ju är ett otacksamt göra så här års då snön ännu ligger kvar i norrskrevorna.

Att Lars Rydén dessutom är expert på klassiska språk och just nu skrivit en hyllningsdikt på grekiska för studentkamraterna är en annan sak som strängt taget inte hör hit.

Karnevalssäsongen är inne och i Frankrike deltar även det yngsta gardet i kostymuppvisningar.

Vid stolta mammors sida paraderar små pierroter, blomsterflickor och historiska barn.

En liten tuppkyckling som inte ser så värst stridslysten ut, en påfågel tål att beundras och en liten ungerska.

Ett litet rokokopar i det finaste sammet och sidendräkter med spetsar och plymer, inte ens de små koketta morsorna saknas.

Två små venetianare, sagans alibaba och ett ryskt bondfolk ser vi tillsammans i en brokig skara där en käck piccolo helst vill vara i täten.

Våren är annalkande och vårtecknen är de vanliga.

Flyttlassen ser lika trista ut som vanligt, fikusen hänger med ännu idag.

De hit återvända flyttfåglarna känner vi också igen och ändå har det inträffat saker och ting som kanske undgått allmänheten men som våra journalfotografer hittat i världsvimlet.

Vi tog oss en titt in i Humlegården häromdagen och vad tror ni vi fick se?

Jo, tack vare den tidiga vårknäppen här förleden var redan humleskörden i full gång.

Både gamla och unga var i farten och skörden lovade det bästa och det kan man ju kalla rekordtidigt.

Över Kungsgatan går luftjärnvägen nu sina dagliga reguljära turer.

Ja det var förresten på tiden att en stad med så mycket luftbyggen fick en ordentlig luftbana också.

För att bereda stockholmarna angenäm omväxling i form av goda operaföreställningar har Göteborgs Lyriska teater flyttats hit opp.

Samtidigt har Stockholmsoperan placerats i Göteborg, något kan ju göteborgarna gärna få men Forsell behåller vi.

På tal om Göteborg så funderar man på att flytta över gubben på Kopparmärra som göteborgarna kallar Karl IX till andra sidan gatan.

De reste upp en mall för att se hur det tar sig ut.

När den gamla märren fick se trämärren blev hon vild och stegrade sig.

Under sina många gästspel för riksteaterns räkning har Dramaten hamnat för gott i Trosa där den tycks passa bra i miljön.

Det har blivit så trångt i riksdagshuset så en del av farbröderna har föredragit att flytta ut kohandeln på planen.

Det kanske i någon ringa mån kan bidra till att rensa luften inomhus.

Efter vad det från säker källa påstås lär vattnet i strömmen numera ha blivit renat med anledning där av har man börjat leda det upp på Drottninggatan och fram till vin- och spritcentralens jättekomplex där man genast satt igång med en masstillverkning av Cognac och annan Eau-de-Vie.

Till sist vill jag bara fråga om ni möjligen observerat den här mystiska figuren som från och med den första april promenerar omkring på gatorna och lämnar spår efter sig?
